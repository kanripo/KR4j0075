# -*- mode: mandoku-view; -*-
#+TITLE: 詞綜
#+DATE: 2015-08-25 00:49:55.982929
#+PROPERTY: ID KR4j0075
#+PROPERTY: BASEEDITION WYG    
#+PROPERTY: JUAN 卷三
<pb:KR4j0075_WYG_003-1a>¶
欽定四庫全書¶
　詞綜巻三¶
　　　　　　　　　　翰林院檢討朱彜尊編¶
　　五代十國詞七十六首¶
　　　顧　夐(九首/)　　　　鹿虔扆(一首/)¶
　　　閻　選(二首/)　　　　魏承班(二首/)¶
　　　尹　鶚(二首/)　　　　毛熈震(五首/)¶
　　　李　珣(十五首/)　　　孫光憲(十三首/)¶
<pb:KR4j0075_WYG_003-1b>¶
　　　張　泌(五首/)　　　　馮延巳(二十首/)¶
　　　成㓜文(一首/)　　　　耿玉真(一首/)¶
　顧　夐(仕蜀為/太尉)¶
　　河傳¶
燕颺晴景小窓屏暖鴛鴦交頸菱花掩却翠鬟敧慵整¶
海棠簾外影　繡幃香斷金鸂鶒無消息心事空相憶¶
倚東風春正濃愁紅淚痕衣上重¶
　　又¶
<pb:KR4j0075_WYG_003-2a>¶
棹舉舟去波光渺渺不知何處岸花汀草共依依雨微¶
鷓鴣相逐飛　天涯離恨江聲咽啼猿切此意向誰説¶
倚蘭橈獨無憀魂銷小鑪香欲焦¶
　　醉公子¶
漠漠秋雲澹紅藕香侵檻枕倚小山屏金鋪向晩扄¶
睡起横波慢獨望情何限衰栁數聲蟬魂銷似去年¶
　　又¶
岸栁垂金線雨晴鶯百囀家住綠楊邊往來多少年¶
<pb:KR4j0075_WYG_003-2b>¶
馬嘶芳草逺髙樓簾半捲斂袖翠蛾攅相逢爾許難¶
　　玉樓春¶
月照玉樓春漏促颯颯風搖庭砌竹夢驚鴛被覺來時¶
何處管絃聲斷續　惆悵少年游冶去枕上兩蛾攅細¶
綠曉鶯簾外語花枝背帳猶殘紅蠟燭¶
　　訴衷情¶
香滅簾垂春漏永整鴛衾羅帶重雙鳯縷黄金窓外月¶
光臨沈沈斷腸無處尋負春心¶
<pb:KR4j0075_WYG_003-3a>¶
　　又¶
永夜抛人何處去絶來音香閣掩眉斂月將沈爭忍不¶
相尋怨孤衾換我心為你心始知相憶深¶
　　臨江仙¶
碧染長空池似鏡倚樓閒望凝情滿衣紅藕細香清象¶
牀珍簟山障掩玉琴横　暗想昔年歡笑事如今贏得¶
愁生博山爐暖澹烟輕蟬吟人静殘日傍小窓明¶
　　楊栁枝¶
<pb:KR4j0075_WYG_003-3b>¶
秋夜香閨思寂寥漏迢迢鴛幃羅幌麝烟銷燭光搖¶
正憶玉郎遊蕩去無尋處更聞簾外雨瀟瀟滴芭蕉¶
　鹿虔扆(事蜀為永㤗軍/節度使加太保)¶
　　臨江仙¶
金鎖重門荒苑静綺窓愁對秋空翠華一去寂無蹤玉¶
樓歌吹聲斷巳隨風　烟月不知人事改夜闌還照深¶
宮藕花相向野塘中暗傷亡國清露泣香紅¶
　閻　選(後蜀處士/事後主)¶
<pb:KR4j0075_WYG_003-4a>¶
　　浣溪沙¶
寂寞流蘇冷繡茵倚屏山枕惹香塵小庭花露泣濃春¶
　劉阮信非仙洞客嫦娥終是月中人此生無路訪東¶
鄰¶
　　河傳¶
秋雨秋雨無晝無夜滴滴霏霏暗燈凉簟怨分離妖姬¶
不勝悲　西風稍急喧窓竹停又續膩臉懸雙玉幾回¶
邀約雁來時違期雁歸人不歸¶
<pb:KR4j0075_WYG_003-4b>¶
　魏承班(仕至/太尉)¶
　　玉樓春¶
寂寂畫堂梁上燕髙巻翠簾横數扇一庭春色惱人來¶
滿地落花紅幾片　愁倚錦屏低雪面淚滴繡羅金縷¶
線好天凉月盡傷心為是玉郎長不見¶
　　生查子¶
烟雨晩晴天零落花無語難話此時心梁燕雙來去¶
琴韻對薰風有恨和情撫腸斷斷絃頻淚滴黄金縷¶
<pb:KR4j0075_WYG_003-5a>¶
　尹　鶚(官參/卿)¶
　　臨江仙¶
深秋寒夜銀河静月明深院中庭西窓幽夢等閒成逡¶
巡覺後特地恨難平　紅燭半條殘焰短依稀暗背銀¶
屏枕前何事最傷情梧桐葉上㸃㸃露珠零¶
　　菩薩蠻¶
隴雲暗合秋天白俯窓獨坐窺烟陌樓際角重吹黄昏¶
方醉歸　荒唐難共語眀日還應去上馬出門時金鞭¶
<pb:KR4j0075_WYG_003-5b>¶
莫與伊¶
　毛熙震(蜀人官/秘書監)¶
　　臨江仙¶
幽閨欲曙聞鶯囀紅窓月影微明好風頻謝落花聲隔¶
幃殘燭猶照綺屏筝　繡被錦茵眠玉暖炷香斜裊烟¶
輕淡蛾羞斂不勝情暗思閒夢何處逐雲行¶
　　清平樂¶
春光欲暮寂寞閒庭戸粉蝶雙雙穿檻舞簾巻晩天疎¶
<pb:KR4j0075_WYG_003-6a>¶
雨　含愁獨倚閨幃玉爐烟斷香㣲正是銷魂時節東¶
風滿樹花飛¶
　　南歌子¶
逺山愁黛碧横波慢臉明膩香紅玉茜羅輕深院晚堂¶
人静理銀筝　鬢動行雲影裙遮㸃屐聲嬌羞愛問曲¶
中名楊栁杏花時節幾多情¶
　　後庭花¶
越羅小袖新香蒨薄籠金釧倚闌無語搖輕扇半遮匀¶
<pb:KR4j0075_WYG_003-6b>¶
面　春殘日煖鶯嬌嬾滿庭花片(一作/綻)争不敎人長相¶
見畫堂深院¶
　　河滿子¶
寂寞芳菲暗度嵗華如箭堪驚緬想舊歡多少事轉添¶
春思難平曲檻絲垂金栁小窓絃斷銀筝　深院空聞¶
燕語滿園閒落花輕一片相思休不得忍敎長日愁生¶
誰見夕陽孤夢覺來無限傷情¶
　李　珣(梓州人蜀秀才有瓊瑤集黄休復茅/亭客話其先波斯人有詩名預賔貢)¶
<pb:KR4j0075_WYG_003-7a>¶
　　巫山一段雲¶
古廟依青嶂行宮枕碧流水聲山色鎖妝樓往事思悠¶
悠　雲雨朝還暮烟花春復秋啼猿何必近孤舟行客¶
自多愁(黄叔暘云唐詞多緣題所賦臨江仙則言仙事/女冠子則述道情河瀆神則咏祠廟大槩不失)¶
(本題之意爾後漸變失題逺矣如/珣此作實唐人本來詞體如此)¶
　　南鄉子¶
烟漠漠雨凄凄岸花零落鷓鴣啼逺客扁舟臨野渡思¶
鄉處潮退水平春色暮¶
<pb:KR4j0075_WYG_003-7b>¶
　　又¶
蘭橈舉水紋開競攜藤籠采蓮來廻塘深處遙相見邀¶
同宴淥酒一巵紅上面¶
　　又¶
歸路近扣舷歌采真珠處水風多曲岸小橋山月過烟¶
深鎖荳蔻花垂千萬朶¶
　　又¶
乘綵舫過蓮塘棹歌驚起睡鴛鴦帶香游女偎人笑(一/作)¶
<pb:KR4j0075_WYG_003-8a>¶
(游女帶香/偎伴笑)争窈窕競折團荷遮晩照¶
　　又¶
傾綠蟻泛紅螺閒邀女伴簇笙歌避暑信船輕浪裏閒¶
游戲夾岸荔支紅蘸水¶
　　又¶
漁市散渡船稀越南雲樹望中微行客待潮天欲暮迷¶
春浦愁聴猩猩啼瘴雨¶
　　又¶
<pb:KR4j0075_WYG_003-8b>¶
相見處晩晴天刺桐花下越臺前暗裏迴眸深屬意遺¶
䨇翠騎象背人先過水¶
　　又¶
攜籠去采菱歸碧波風起雨霏霏趂岸小船齊棹急羅¶
衣濕出向桄榔樹下立¶
　　又¶
登畫舸泛清波采蓮時唱采蓮歌攔棹聲齊羅袖斂池¶
光颭驚起沙鷗八九㸃¶
<pb:KR4j0075_WYG_003-9a>¶
　　又¶
雙髻墜小眉灣笑隨女伴下春山玉纖遙指花深處争¶
廻顧孔雀雙雙迎日舞¶
　　菩薩蠻¶
廻塘風起波紋細刺桐花裏門斜閉殘日照平蕪雙雙¶
飛鷓鴣　征㠶何處客相見還相隔不語欲魂銷望中¶
烟水遙¶
　　又¶
<pb:KR4j0075_WYG_003-9b>¶
隔簾微雨雙飛燕砌花零落紅深淺捻得寳筝調心隨¶
征棹遙　楚天雲外路動便經年去香斷畫屏深舊歡¶
何處尋¶
　　西溪子¶
金鏤翠鈿浮動妝罷小窓圓夢日髙時春巳老人未到¶
滿地落花慵掃無語倚屏風泣殘紅(尊前集作離思/正難緘燕喃喃)¶
　　河傳¶
去去何處迢迢巴楚山水相連朝雲暮雨依舊十二峯¶
<pb:KR4j0075_WYG_003-10a>¶
前猿聲到客船　愁腸豈異丁香結因離别故國音書¶
絶想佳人花下對明月春風恨應同¶
　孫光憲(字孟文陵州人遊荆南髙從晦署為從事仕/南平累官檢校秘書兼御史大夫勸髙繼冲)¶
　　　　(獻三州之地宋太祖授以黄州刺史將用為/學士未及而卒有荆臺筆傭橘齋鞏湖諸集)¶
　　河瀆神¶
汾水碧依依黄雲落葉初飛翠娥一去不言歸廟門空¶
掩斜暉　四壁隂森排古畫依舊瓊輪羽駕小殿沈沈¶
清夜銀燈飄落香灺¶
<pb:KR4j0075_WYG_003-10b>¶
　　又¶
江上草芊芊春晩湘妃廟前一方卵色楚南天數行斜¶
雁聫翩　獨倚朱䦨情不極魂斷終朝相憶兩槳不知¶
消息逺汀時起鸂鶒¶
　　後庭花¶
石城依舊空江國故宮春色七尺青絲芳草碧絶世難¶
得　玉英落盡何人識野棠如織只是敎人添怨憶悵¶
望無極¶
<pb:KR4j0075_WYG_003-11a>¶
　　清平樂¶
愁腸欲斷正是青春半連理分枝鸞失伴又是一塲離¶
散　掩鏡無語眉低思隨芳草萋萋憑仗東風吹夢與¶
郎終日東西¶
　　女冠子¶
淡花瘦玉依約神仙妝束佩瓊文瑞露通宵貯幽香盡¶
日焚　碧紗籠絳節黄藕冠濃雲勿以吹簫伴不同羣¶
　　風流子¶
<pb:KR4j0075_WYG_003-11b>¶
樓倚長堤欲暮瞥見神仙伴侶微傅粉攏梳頭隠映畫¶
簾開處無語無緒慢曳羅裙歸去¶
　　又¶
金絡玉銜嘶馬繫向綠楊隂下朱户掩繡簾垂曲院水¶
流花謝歡罷歸也猶在九衢深夜¶
　　思帝鄉¶
如何遣情情更多永日水晶簾下斂羞蛾六幅羅裙窣¶
地微行曳碧波看盡滿池疎雨打團荷¶
<pb:KR4j0075_WYG_003-12a>¶
　　上行盃¶
離棹逡巡欲動臨極浦故人相送去住心情知不共¶
金船滿捧綺羅愁絲管咽廻别㠶影滅江浪如雪¶
　　浣溪沙¶
蓼岸風多橘柚香江邊一望楚天長片㠶烟際閃孤光¶
　目送征鴻飛杳杳思隨流水去茫茫蘭紅波碧憶瀟¶
湘¶
　　謁金門¶
<pb:KR4j0075_WYG_003-12b>¶
留不得留得也應無益白紵春衫如雪色揚州初去日¶
　輕别離甘抛擲江上滿㠶風疾却羨綵鴛三十六孤¶
鸞還一隻¶
　　思越人¶
古臺平芳草逺舘娃宮外春深翠黛空留千載恨敎人¶
何處相尋　綺羅無復當時事露花㸃滴香淚惆悵遙¶
天横淥水鴛鴦對對飛起¶
　　又¶
<pb:KR4j0075_WYG_003-13a>¶
渚蓮枯宮樹老長洲廢苑蕭條想像玉人空(一作/何)處所¶
月明獨上溪橋　經春初敗秋風起紅蘭綠蕙愁死一¶
片風流傷心地魂銷目斷西子¶
　張　泌(字子澄江南人仕/南唐為内史舍人)¶
　　酒泉子¶
紫陌青門三十六宮春色御溝輦路暗相通杏園風¶
咸陽沽酒寳釵空笑指未央歸去插花走馬落殘紅月¶
明中¶
<pb:KR4j0075_WYG_003-13b>¶
　　南歌子¶
栁色遮樓暗桐花落砌香畫堂開處逺風涼髙巻水精¶
簾額襯斜陽¶
　　江城子¶
碧䦨干外小中庭雨初晴曉鶯聲飛絮落花時節近清¶
明睡起巻簾無一事匀面了沒心情¶
　　又¶
浣花溪上見卿卿臉波明黛眉輕髙綰綠雲金簇小蜻¶
<pb:KR4j0075_WYG_003-14a>¶
蜓好是問他來得麽和笑道莫多情¶
　　浣溪沙¶
鈿轂香車過栁堤樺烟分處馬頻嘶為他沈醉不成泥¶
　花滿驛亭香露細杜鵑聲斷玉蟾低含情無語倚樓¶
西¶
　馮延已(字正中其先彭城人唐末徙家新安事南/唐為左僕射同平章事有陽春錄一巻)¶
　　　　(陳世修序云馮公全外舍祖/樂府思深詞麗韻逸調新)¶
　　羅敷豔歌¶
<pb:KR4j0075_WYG_003-14b>¶
馬嘶人語春風岸芳草綿綿楊栁橋邊落日髙樓酒斾¶
懸　舊愁新恨知多少目斷遙天獨立花前更聴笙歌¶
滿畫船¶
　　又¶
小堂深静無人到滿院春風惆悵牆東一樹櫻桃帶雨¶
紅　愁心似醉兼如病欲語還慵日暮疎鐘雙燕歸來¶
畫閣中¶
　　清平樂¶
<pb:KR4j0075_WYG_003-15a>¶
雨晴烟晩綠水新池滿雙燕飛來垂栁院小閣畫簾髙¶
捲　黄昏獨倚朱欄西南初月眉灣砌下落花風起羅¶
衣特地春寒¶
　　又¶
春愁南陌故國音書隔細雨霏霏梨花白燕拂畫簾金¶
額　盡日相望王孫塵滿羅衣淚痕誰向橋邊吹笛駐¶
馬西望銷魂¶
　　芳草渡¶
<pb:KR4j0075_WYG_003-15b>¶
梧桐落蓼花秋烟初冷雨纔収蕭條風物正堪愁人去¶
後多少恨在心頭　燕鴻逺羗笛怨渺渺澄波一片山¶
如黛月如鈎笙歌散魂夢斷倚髙樓¶
　　歸國謠¶
江水碧江上何人吹玉笛扁舟逺送瀟湘客　蘆花千¶
里霜月白傷行色明朝便是闗山隔¶
　　蝶戀花¶
六曲闌干偎碧樹楊栁風輕展盡黄金縷誰把鈿筝移¶
<pb:KR4j0075_WYG_003-16a>¶
玉柱穿簾燕子雙飛去　滿眼游絲兼落絮紅杏開時¶
一霎清明雨濃睡覺來鶯亂語驚殘好夢無尋處¶
　　又¶
誰道閒情抛棄乆每到春來惆悵還依舊日日花前常¶
病酒不辭鏡裏朱顔瘦　河畔青蕪堤上栁為問新愁¶
何事年年有獨立小橋風滿袖平林新月人歸後¶
　　又¶
幾日行雲何處去忘却歸來不道春將暮百草千花寒¶
<pb:KR4j0075_WYG_003-16b>¶
食路香車繫在誰家樹　淚眼倚樓頻獨語雙燕來時¶
陌上相逢否掩亂春愁如栁絮依依夢裏無尋處¶
　　又¶
庭院深深深幾許楊栁堆烟簾幙無重數玉勒雕鞍遊¶
冶處樓髙不見章臺路　雨横風狂三月暮門掩黄昏¶
無計留春住淚眼問花花不語亂紅飛過秋千去¶
　　南鄉子¶
細雨濕秋風金鳯花殘滿地紅閒蹙黛眉慵不語情緒¶
<pb:KR4j0075_WYG_003-17a>¶
寂寞相思知幾許　玉枕擁孤衾抱恨還同歲月深簾¶
巻曲房誰共醉憔悴惆悵秦樓彈粉淚¶
　　喜遷鶯¶
宿鶯啼鄉夢斷春樹曉朦朧殘燈和燼閉朱櫳人語隔¶
屏風　香已寒燈已絶忽憶去年離别石城花雨倚江¶
樓波上木蘭舟¶
　　虞美人¶
玉鈎鸞柱調鸚鵡宛轉留春語雲屏冷落畫堂空薄晚¶
<pb:KR4j0075_WYG_003-17b>¶
春寒無奈落花風　搴簾燕子低飛去拂鏡塵鸞舞不¶
知今夜月眉彎誰佩同心雙結倚闌干¶
　　抛毬樂¶
梅落新春入後庭眼前風物可無情曲池波晩氷還合¶
芳草迎船綠未成且上髙樓望相共憑欄看月生¶
　　又¶
霜積秋山萬樹紅倚巖樓上挂朱櫳白雲天逺重重恨¶
黄葉烟深淅淅風髣髴梁州曲吹在誰家玉笛中¶
<pb:KR4j0075_WYG_003-18a>¶
　　菩薩蠻¶
敧鬟墮髻搖雙槳采蓮晩出清江上顧影約流萍楚歌¶
嬌未成　相逢顰翠黛笑把珠璫解家住栁隂中畫橋¶
東復東¶
　　三臺令¶
春色春色依舊青山紫陌日斜栁暗花蔫醉臥春風少¶
年年少年少行樂直須及早¶
　　又¶
<pb:KR4j0075_WYG_003-18b>¶
南浦南浦翠鬟離人何處當時攜手髙樓依舊樓前水¶
流流水流水中有傷心雙淚¶
　　浣溪沙¶
馬上凝情憶舊遊照花掩竹小溪流鈿筝羅幕玉搔頭¶
　早是出門長帶月可堪分袂又經秋晩風斜日不勝¶
愁¶
　　應天長¶
一鈎初月臨妝鏡蟬鬢鳯釵慵不整重簾静層樓逈惆¶
<pb:KR4j0075_WYG_003-19a>¶
悵落花風不定　綠烟低栁逕何處轆轤金井昨夜更¶
䦨酒醒春愁過却病¶
　成㓜文(江南人仕南/唐官大理卿)¶
　　謁金門¶
風乍起吹皺一池春水閒引鴛鴦香徑裏手挼紅杏蘂¶
　鬬鴨䦨干遍倚碧玉搔頭斜墜終日望君君不至舉¶
頭聞鵲喜(陳質齊云世言風乍起為馮延已作或云/成㓜文也今陽春集無有當是㓜文作)¶
　耿玉真女郎(南唐書云盧絳病痁且死夜夢白衣婦/人歌此詞勸酒歌數闋因謂絳曰子之)¶
<pb:KR4j0075_WYG_003-19b>¶
　　　　(疾食蔗即愈如言果差迨數夕又夢前婦人/曰妾乃玉真也他日富貴相見于固子坡後)¶
　　　　(入金陵累官柱國唐亡歸宋以龔慎儀事坐/誅臨刑有白衣婦人同斬姿貌宛如所夢問)¶
　　　　(其姓名曰耿玉真問受/刑乏地即固子坡也)¶
　　菩薩蠻¶
玉京人去秋蕭索畫簷鵲起梧桐落敧枕悄無言月和¶
清夢圓　背燈惟暗泣何處砧聲急眉黛逺山攢芭蕉¶
生暮寒¶
　詞綜巻三¶
